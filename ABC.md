Tanrı, Aristo'nun ve Meşşailiğin tasavurundaki gibi kendi kendini düşünen salt bir düşünceden mi ibaret yoksa ehli-tenzih'in tezahüründeki yapıda mıdır? Tüm bunların otonom akıl ile bilinebilmesi imkânsız ve dahi absürt idir. Kitabullah yani Tevrat, İncil ve Kur'an metinlerini incelediğimiz vakit bize anlatılan Tanrı'nın mahiyeti hususunda şu bilgileri görüyoruz. Kronolojik olarak ilerlersek Yar. 1'de Tanrı, insanı kendi image'inde yarattı ibaresi geçmektedir. İlerleyen kısımlarda Tanrının öfkelendiğini, Tanrı'yı gören kişinin öleceğinden bahseder ve İncil metninde Tanrı'nın Ruh olduğundan bahsedilir(John 4:24). Kur'an'da Allah'ın yüzü olduğu, Eli olduğu ifadeleri geçmektedir. Tanah ve incil metinlerinde olduğu gibi O'nun gözler ile görülemeyeceği ifadeleri de yer almaktadır. Aynı şekilde beytullah ifadesi de yer aldığı gibi Allah'ın tahta oturduğu da söylenmektedir. Benim görüşümün yani Tanrı'nın mahiyetinin bilinemez olduğu görüşünün esas dayandığı noktalar bunlar olmakla birlikte 20:110'da beni destekleyen bir ayettir. Allah, bu sembolik hitapları/lafzları gerçeğe hamlederek kullanan kimseleri eleştirmiştir. Mesela:Allah'ın oğlu ifadesini asli manasından koparıp O'na biyolojik çocukluk isnad edenler Kur'anca eleştirilmiştir. Bununla birlikte Meşşailikte olduğu gibi Tanrı'nın kendi kendini düşünen salt düşünce olması ve irade sahibi olmaması, İlahî metinleri kabul eden bizler için geçersizdir. Zira iradesiz bir varlık, rasyonelite barındıran veya barındırmayan hiçbir ilişkiye geçemez lakin Tanrı, bizimle kitap aracılığıyla ve Resuller aracılığıyla iletişime geçmiştir. Bu, onun irade sahibi olduğunun göstergelerindendir.
